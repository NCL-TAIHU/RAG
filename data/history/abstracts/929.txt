使用母語是一種基本人權，若是有人講母語受tio̍h壓迫，hit-ê人自然會起身反抗，要求還我母語權。真不幸，台灣人ê母語權四百年來，定定hō͘ 外來政權剝奪，致使台灣人不斷teh爭取母語權。近30年來，母語ê復振chiâⁿ做文化界有心人士奮鬥ê目標kap使命。台語復振運動會當分做幾種類型：第一種是講台語運動，追求講台語ê合法性kap正當性。除了家庭內，私人場合以外，政府機關ê公開場所，講台語m̄-nā合情合理，正當性koh應該得tio̍h法律保障。第二種是台語文學運動，注重語文ê文學性，認為文字是一種工具nā-tiāⁿ，鼓勵文學創作，只要通俗、ta̍k-ke看有，會當接受就好。第三種是台語文字化運動，注重台語文字標準化、現代化kap科技化。用羅馬字表示漢字bô法度表示ê台語，按呢台語才有可能進一步發展。
語言是文化ê載體，保留語言主要ài靠文字，任何一種語言若kan-taⁿ靠口傳，欠缺文字ê輔助，流失ê機會加真懸。可惜，tī台灣有絕對多數人所講ê台語受盡誤解，講台語濟濟音bô (漢)字。M̄知chiah-ê有音bô字ê話，源頭並m̄是漢字。Chiah-ê台語若硬beh用漢字寫，當然不足，會cháu-cheng。
台灣本底就有原住民tī chia生活幾若千年，四百外冬前koh有ùi 台灣海峽西pêng來ê漳、泉、客移民，前後受過荷蘭、西班牙、大清帝國kap日本ê殖民統治，這款濟濟種ê文化洗禮，多種語言ê thàu-lām，hō͘ 今á日ê台灣人民bô論tī日常生活，á是去參與政府機關ê 官方活動，若完全beh用漢字表達語音kap文字早就不足，勉強借用mā bô一定合意。
「台灣羅馬字協會」(簡稱台羅會)自2001年成立以來，目的就是beh推行台灣羅馬字ê研究kap普遍化，要求政府實施公平正義ê多語文政策。台羅會使用ê羅馬字是白話字(Pe̍h-ōe-jī)，本篇論文就用白話字lām漢字書寫，重點teh研究台羅會十幾年來積極推動羅馬字ê具體成果。瞭解會務ê推sak，會內幹部邀集會員仝心協力企劃各種活動，koh向各級政府、民意機關遊說，kap參與社會運動，ǹg望叫醒台灣人民ê自主意識，靠台文現代化來展現文化自覺。