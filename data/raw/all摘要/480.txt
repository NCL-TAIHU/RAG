看板是語言景觀ê一種，雖然講伊主要ê目的，是beh透過文字直接向消費者傳達簡單koh清楚ê訊息，來吸引消費者入門消費，總是tī多語言ê環境內底，tuì看板ê語言選擇，mā會當分析出真tsē社會語言方面ê資訊。
本論文beh使用｢田野調查法」、｢文獻分析法」、｢統計分析法」、｢圖表展示法」等方法，藉由高雄市左營區和林園區ê台語商業看板總收集，tsiânn做一種語言分布ê調查，以這2區為例，分析社會無kâng階層、區域ê消費者對台語使用度kap接受度ê情形。
選舉廣告看板是戶外廣告ê一種，屬於大型海報類型，伊ê優點就是會當加強選民對候選人名姓ê認bat。本論文也beh以2014年11月29號ê九合一大選為例，調查左營區kap林園區ê台語選舉看板總數以及分布情形，而且和這2區ê台語商業看板做比較，看kâng 1个地區內底，kám會因為商業和選舉ê目的無kâng，影響tio̍h台語看板使用ê頻率、分布，和用字。
本研究總共收集tio̍h ê台語商業看板總計有左營區167種170塊；林園區76種77塊；台語選舉看板總計有左營區22種74塊；林園區52種655塊。而且根據所收集tio̍h tsia--ê看板做面頂所講tio̍h ê種種分析。
關鍵詞：台語、看板、語言景觀、左營區、林園區