台灣是亞洲太平洋chi̍t-tè美麗ê島嶼，咱ê族群有多元ê語言kah文化，tī台灣歷史ê跤跡內底有予bô-kâng ê民族殖民過ê hûn-jiah。根據蔣為文(2007)所講，tùi1624年荷蘭傳教士thè Siraya人設計ê「新港文」開始羅馬字tī台灣釘根，Kàu kah1945年國民政府來台灣，kā外來ê北京話chah來，成做官方語言thui-sak。咱ê母語因為語言接觸kah語言政策強調華語教育ê goân-kò͘ ，造成lú少年ê lú bô leh使用母語ê現象(陳麗君 2010)，進一步引起「母語異化」kah「母語轉換」（蔣為文 2007：204），tì-sú語音ê流失。因為án-ne本研究beh來探討學習羅馬字對gín-á ê台語語音kám有pang-chān。
本實驗用濁塞音ê台語詞來測驗國小一年仔80 ê gín-á ê發音情形，koh用T-test進行統計分析。針對gín-á開始學台語ê時陣就教羅馬字kah bô教羅馬字ê gín-á做比較in ê台語濁塞音發音有siáⁿ-mih bô kâng ê發展kap效果？有學羅馬字ê gín-á對/ b / kap / g /這兩ê語音ê發音敢有pang-chān ? 研究內容：以濁塞音/ g /做本實驗ê主要目標音，/ b /做次目標音來分析，探討gín-á濁塞音發音ê狀況？
實驗發現：1.濁塞音/ g /發音比/ b /較phái發出正確ê音；2./ g /後面接/ i /上gâu造成濁塞音ê消失；3./g /後面接/ e /上gâu造成濁塞音ê替換走精為/kê/；4./gô/會發音走精為/kô/去；5. / gâu /會發音走精為/lâu/。實驗統計有學羅馬字ê gín-á比bô學羅馬字ê gín-á tī濁塞音發音ê正確率khah koân。
實驗發現tī gín-á學台語ê時陣，配合學校台語課針對一年仔ê gín-á教羅馬字m̄-nā會使糾正gín-á錯誤ê發音koh會當pang-chān gín-á ê濁塞音發音正確，hō͘ gín-á khah快捌字。所擺建議現此時咱ê政府tng teh thui-sak新南向政策，Ùi一年仔開始教羅馬字確實會當hō͘ gín-á用正確ê語音講咱ê母語和世界相接。